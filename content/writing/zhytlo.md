---
title: "Мої 5 принципів пошуку та вибору житла"
date: 2023-06-02T09:47:44+03:00
---

Життя поряд з архітекторкою та дизайнеркою інтер’єру разом з прочитанням книжки Девіда Сіма “М’яке місто” відкрило для мене декілька важливих принципів пошуку та вибору міського житла. Хочу їх акуратно занотувати. По-перше, це наведе порядок в моїй голові, коли знову прийде час обирати де жити. А по-друге, можливо, це покаже якусь нову корисну точку зору тим, хто, як і я, далекий від тем урбаністики та дизайну житла.

Важливо:

* Всі ці принципи суб’єктивні — вони залежать від вподобань, стилю життя, віку, сімейного стану, самого міста тощо.
* Всі ці принципи не нові, і для багатьох людей вони звучатимуть тривіально, а я про ці штуки почав задумуватися лише цього року.
* Дотримання всіх принципів одночасно може бути нереалістичним з фінансової або будь-якої іншої точки зору, я це усвідомлюю.

**Принцип 1. У місті, а не в заповіднику**

Відкрита територія, розвинуті комерція та послуги, ком’юніті, що засноване на знайомствах та довірі, простір для прогулянок без перешкод, доступність.

Закрита територія, яку пропонують багато забудовників у форматі ЖК, має переваги: доглянутий простір, відсутність маргіналів тощо. Але ж створює суттєві перепони: гуляти в більшості випадків можна тільки в межах комплексу, є обмежений доступ для друзів або кур’єрів, ризики ускладненого заїзду важливих служб (поліції, пожарних, екстрено-аварійних тощо). Це все спричинює нерозвинену та неконкурентну комерцію на перших поверхах, адже часто відкриття магазинів товарів та різних послуг з часом перетворюється на неприбутковий бізнес через обмежену кількість відвідувачів. Тому з часом ця комерція закривається, а перші поверхи будинків у закритому ЖК стають пустими.

**Принцип 2. Щільна забудова**

Звісно, що одна тільки більша щильність не подарує кращого життя. Ніякої реальної користі від того, що ми будемо жити дуже щільно, немає.

Цінність життя в місті — близькість та взаємна вигода. А синтез щільності і різноманітності збільшує ймовірність того, що корисні речі, місця і люди стануть ближчими. Привабливість щільного міста:

- Близьке розташування: близькість будівель покращує доступ до роботодавців і працівників, вчителів і ремісників, магазинів, шкіл та послуг сам там і тоді, коли вони потрібні.
- Спільна ідентичність: належність до певної спільноти, яка виникає через колективне використання одних і тих самих місць та ресурсів. Це усвідомлення належності може відчуватися в гордості людей за своє місто, за його визначні місця та видатних місцевих мешканців, за парки й набережні, за його спортсменів і митців. Створюється локальна ідентичність, яка часто сильніша та, можливо, інша, ніж національна, культурна чи етнічна.
- Потенціал до виникнення несподіваних можливостей. Великі та маленькі міста стали осередками спонтанних зустрічей і непередбачуваних класних знайомств.

**Принцип 3. Низька поверховість**

Забудова навколо житла має забезпечувати щільність у людському масштабі, тобто мати розміри, які сприятимуть комфорту й доброму самопочуттю. Не вище шести поверхів, але в ідеалі чотири або п’ять.

Людина еволюціонувала так, щоб ходити, і її здатність інтерпретувати середовище, взаємодіяти з ним і реагувати на нього найбільша на рівні очей:

- Менші простори зближують людей між собою і наближають до речей. Гарний контакт з оточенням посилюється, коли середовище недалеко від нашої сенсорної системи, тобто так, щоб побачити дрібні деталі, розрізнити незначні звуки, відчути запахи.
- Менша забудова також забезпечує кращий мікроклімат у проміжних просторах, дає більше відчуття безпеки, оскільки люди мають зручний огляд. Це сприяє затишку та комунікабельності.
- Міське середовище має бути привабливим для всіх органів чуття. Чим більше є можливостей спостерігати за живими явищами, тим краще — бачити інших людей, які займаються своїми справами, дивитися на велике небо, тіні й світло, квіти, дерева й птахів.

**Принцип 4. Озеленення, а не пустиня**

Забудова повинна забезпечувати найкращі умови для зелених насаджень і природи.

- Рослинність забезпечує акустичний ефект, поглинаючи і маскуючи шум (а отже зменшуючи стрес) серед безлічі стін і дорожнього покриття міста.
- Рослинність також здатна знижувати забрудненість, очищаючи повітря, поглинаючи небезпечні наночастинки, а це вкрай важливо, враховуючи частоту респіраторних захворювань у містах.
- Рослинність корисна і як візуальна складова, збільшуючи приватність, зменшуючи й пом’якшуючи пориви вітру й захищаючи від сильного літнього сонця.

**Принцип 5. Високі стелі та товсті стіни заради гідного життя: клімат-контроль, звукоізоляція та естетика**

- Більш високі стелі (3 м або більше) зазвичай означають більші вікна, а тому і більше природного світла. Сонце може створити гарну атмосферу у кімнатах і зробити простір теплішим. Природне світло має позитивний психологічний вплив на розум і тіло людини.
- Високі стелі забезпечують оптимальний масштаб для сприйняття простору. Стелі 2,5 — 2,7 м візуально тиснуть, закривають людину в коробці.
- Товсті стіни (0,5 м) допомагають звукоізоляції.
- Тепле повітря легше холодного, тож тепло піднімається, а прохолода залишається внизу на рівні людини, тому влітку у приміщенні з високими стелями і товстими стінами зазпечується помірний, приємніший мікроклімат.
