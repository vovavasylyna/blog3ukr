---
title: "Про відповідальність за своє життя"
date: 2023-05-28T09:47:44+03:00
---

Не відпускає нова думка про те, що іноді несвідомо перекладаю відповідальність за свій стан, щастя чи справи на інших людей та обставини. 

Згадався роман Плужника “Недуга”. Головний герої книжки Іван Орловець живе в 20-х роках ХХ століття, коли суспільство ділиться на буржуазію та пролетаріат. Його пролетарське життя ідеально впорядковане та раціональне: робота, дім, родина, а попереду систематичне будівництво «світлого післяреволюційного майбутнього». Але попри позірну стабільність, ця конструкція дуже хитка. Одного вечора в опері він бачить відому співачку Ірину Завадську, яскраву представницю буржуазії. Ця зустріч перевертає життя героя – він раптово закохується, хоча не вірить в міжкласове кохання, бо, на його думку, таке кохання протиприродне. Івана дуже сильно тягне до співачки, що виходить за рамки його звичного життя, раціональності, організованості. Замість вирішення питання, Іван береться до перекладання відповідальності – то на Ірину, бо та дестабілізує його життя, викликаючи цю “недугу”; то на свою дружину, яка не допомагає йому вилікувати цю “хворобу”, а натомість йде від нього. 

Здається, іноді в мене трапляються схожі ситуації. Наприклад, жаліюсь, що в житті не вистачає подорожей – починаю звинувачувати Росію, війну, закриті кордони, замість того, аби донатити більше заради перемоги та тимчасово мандрувати Україною. Або переймаюся тим, що не підвищили до сініора – пояснюю це третьою за останній рік заміною одного менеджера на іншого, тоді як можна отримати додаткову сертифікацію, пройти курси або зрештою знайти іншого роботодавця. 

Власне, зовнішні фактори точно мають вплив на стан речей. Утім, якщо постаратися знайти межу між контрольованим і неконтрольованим, то можна виявити ще багато того, що можна зробити заради отримання бажаного – і врешті-решт отримати його. Але якщо стояти склавши руки і чекати, поки закінчиться війна, поки підвищать зарплату, або, як у випадку Івана Орловця, поки тобі пояснять, що робити та кого кохати, то відповідальність – а з нею і успіх – переходять до когось іншого.
