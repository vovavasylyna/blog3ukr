---
title: "Купувати з розумом"
date: 2023-10-14T09:47:44+03:00
---

Щоразу, коли я щось обираю та купую, намагаюся пріоритезувати ціну за 1 використання. 

## Ціна за 1 використання

Ціна за 1 використання — це таке собі правило, яке допомагає мені приймати рішення щодо більшості покупок по типу одягу, пристроїв, інструментів чи навіть послуг. Скільки мені це коштуватиме, якщо я розділю вартість на очікувану кількість використань?

Ціна за 1 використання відповідає на питання про довговічність. Довговічні речі, які підлягають ремонту, можуть коштувати дорожче, але з часом вони коштуватимуть менше, ніж речі, які ламаються та потребують заміни.

Наприклад, у 2014 році я купив кросівки New Balance. Вони коштували приблизно вдвічі дорожче дешевих аналогів, але вони міцні, зручні та тримаються вже майже 10 років, хоча я їх ношу досить часто.

Скільки разів я надіну пару кросівок, перш ніж вони порвуться? Це може здатися безглуздим, але якщо амортизувати ціну кожної пари на очікувану кількість їхнього використання, хороша пара кросівок буде класною інвестицією.

|Якість|Вартість|Кількість використань|Ціна за 1 використання|
|---|---|---|---|
|Низька|$30|50|$0.60|
|Середня|$80|200|$0.40|
|Висока|$150|600|$0.25|

Довговічні кросівки не тільки заощадять гроші, але й позбавлять від клопоту викидати старі кросівки, обирати та купувати нову пару. Час – цінний.

Найкращі речі протягом усього терміну експлуатації досягають нуля гривень за кожне використання. Звісно, не всі продукти чи послуги, які мають низьку вартість використання, є дорогими. Деякі речі доступні і довговічні одночасно.

Ціну за 1 використання також можна використовувати для вимірювання цінності, яку я очікую отримати від таких послуг, як абонементи в спортзал, медичне обслуговування чи підписки на стрімінгові сервіси.

## Як оцінити довговічність

Моя мета — мати менше, але кращих речей. Ось деякі із запитань, які я ставлю щодо того, що планую купити:

- Чи стане річ у майбутньому такою ж корисною для мене, як і зараз?
- Чи зроблена ця річ з якісних і зручних матеріалів?
- Чи має вона позачасовий стиль і естетику?
- Чи гарно старітиме? (Вабі-сабі)
- Чи зберігає вартість при перепродажі? Хтось інший хотів би нею заволодіти?
- Чи можна її розібрати і відремонтувати?
- Чи існуватиме виробник принаймні стільки часу, скільки я сподіваюся користуватися цим продуктом?
- Чи покладається річ на інші продукти чи технології, які не є довговічними?

Не всі питання стосуються всіх речей та послуг. Не всі речі повинні задовольняти всі вимоги. Однак мені важливіше купувати ті, які позитивно відповідають на багато з вищенаведених запитань. 

## Як оцінити кількість використань

Щоб прийняти рішення про покупку на основі ціни за 1 використання, потрібно спробувати вгадати, скільки разів я буду використовувати цю річ. Звучить очевидно, але може бути досить важко, особливо якщо це те, що ніколи раніше не купував. Це те, що я зможу  використовувати раз на годину, день, тиждень, місяць, рік? Подібні питання допоможуть визначити бюджет. Скільки гривень на місяць я готовий/хочу витрачати на це? Якщо навіть вгадати частоту не можу, краще подумати про те, щоб позичити цю річ або орендувати. 

Найкраще витрачати гроші на те, що використовую найчастіше. Якщо, скажімо, сиджу на кріслі вісім годин на день, то класне крісло, ймовірно, є гарною інвестицією.

## Зменшення вартості

Довговічні речі зменшують ціну використання, оскільки я зможу використовувати їх частіше і більше, перш ніж вони зламаються. Але я також можу зменшити ціну використання, придбавши вживану або на ресейлі. 

Довговічні речі часто бувають гарними покупками на секонд-хенді саме тому, що вони довговічні і можуть бути поза модою.
