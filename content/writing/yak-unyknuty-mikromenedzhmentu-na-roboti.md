---
title: "Як уникнути мікроменеджменту на роботі"
date: 2023-09-01T09:47:44+03:00
---

Розглянемо простий сценарій. Ви працюєте аналітиком, як і я. Пропрацювали там кілька років, набули досвіду. Вам призначають нового керівника, який не дуже добре вас знає, тому не дуже довіряє. Босс завжди перевіряє ваші аналітичні розрахунки та висновки, втретє перепитує, чи вірне джерело даних було використано, не дозволяє вам спілкуватися зі своїми стейкхолдерами напряму. Суне всюди свого носа. Тотальний мікроменеджмент. Тобто, у вас не керівник, а дратуюча заноза.

Цей та подібні конфлікти можна вирішити наступним чином:

1. Прийдіть до керівника та почніть розмову з турботою та увагою до нього. Не намагайтеся його ні в чому переконувати. Не треба доводити, що ви знаєте свою справу, і що вам слід довіряти й давати свободу нормально працювати. Не робіть цього, бо користі не буде.
2. Дізнайтеся, у чому ваш бос бачить вашу цінність і допомогу. Запитайте його прямо: "Тарасе, привіт, підкажи, що я можу зробити, щоб бути тобі максимально корисним?»
3. Уважно слухайте і ставте запитання, якщо щось незрозуміло. Обговорюйте цю тему не для того, щоб довести свою точку зору, а для того, щоб дійсно зрозуміти, навіщо ви потрібні цьому керівнику.
4. Оцініть, чи можете ви робити те, що вимагається, а якщо ні, то постарайтеся зрозуміти, чого не вистачає, щоб ви змогли.
5. Вирішіть, чи хочете ви робити те, що від вас очікується. Якщо ситуація вас влаштовує, тоді все ок, продовжуйте в тому ж дусі. Якщо ні, зробіть паузу, щоб подумати над планом дій, а потім знайдіть іншу роль/роботу.

Немає потреби перевиховувати людину. Ваша місія – допомогти тій частині бізнесу, яка вам довірена. І якщо ви не можете допомогти там, допоможіть деінде.
